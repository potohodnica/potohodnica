---
layout: post
title:  "Prvi zmenek"
date:   2019-11-18
categories: kratkeZgodbe
---
Jasmina je odprla oči. Ni se mogla premakniti. Ozrla se je okrog sebe. V sobi je bila skoraj čista tema. Videla je samo obrise pograda, postelje in knjižne police. Najbrž sem v neki otroški sobi, je pomislila. Spet se je brez uspeha poskusila premakniti. Na zapestju ni čutila nobene vrvi ali česa podobnega, ki bi jo držalo. Začutila je, kako jo grabi panika. Ni vedela, kako se je znašla tukaj. Pravzaprav se ni mogla spomniti prav ničesar. Jasmina … kaj? Še lastnega priimka ne vem, je ugotovila z grozo. Želela je zakričati, a ji tudi to ni uspelo. Nič ni mogla, čeprav ji je vsak del telesa kričal, naj vendar stori nekaj, karkoli.

Nekaj minut je sedela v temi in tišini, nakar je v oddaljenosti zaslišala glasove, ki so se približevali sobi. Razločila je dva glasova.

"Ja, stari, vse poletje sem šparal in delal. Upam, da je worth it."

"Haha, psihič. Jaz sem raje špilal Fortnite, ne pa garal. Ampak fair enough, sem radoveden kako izgleda."

"Pa tvoja dva vesta zanjo?"

"Kaj je s tabo? Veš kaj bi bilo, iz bajte bi me fuknila. Itak pa ju skor nikoli ni v mojo sobo. Safe sem."

Jasmina je slišala, kako nekdo odklepa vrata. Zaslepila jo je svetloba, vendar ni mogla zapreti oči. Nekaj trenutkov ni videla, kaj se dogaja, čeprav je slišala premike in zamolklo nadaljevanje pogovora.

"Ooooo, noro. Dobro zgleda. Ful pristno."

"Ja, sej sem dovolj plačal zanjo. Tip od katerega sem jo kupil, je rekel da je top šit."

"Pa si jo že dobil tako oblečeno? Skoraj brez vsega?"

"Ne stari, mtki sem vzel gate ... itak, da sem jo tako dobil."

![prvi-zmenek.png](/assets/ilustracije/prvi-zmenek.png)

Jasmina je postala pozorna in hitro sklepala, da ima na sebi zgolj spodnje perilo. Še vedno ni mogla obrniti glave. Oči so se ji počasi prilagodile na svetlobo in pred seboj je zagledala dva najstnika, ki sta si jo previdno ogledovala. Levi je bil debelejši, z razcapanim puloverjem in zelo kratkimi lasmi, desni pa je bil bolj urejen, z daljšimi črnimi lasmi, spetimi v čop.

"Si preveril, če je vse, kot štima?" je nerodno vprašal desni.

"Nič še nisem preverjal, komaj sem jo dobil," mu je odvrnil levi.

"Še vedno mislim, da bi bilo ti lažje, če bi šel zvečer z mano v pub … no, pa prej se stuširal."

"Dej ne zajebavaj. Džabe tebi to. Men bo pa to čist kul."

"OK, OK. Skuliri se."

Jasmini je šlo vedno bolj na jok. Nič več ji ni bilo jasno, medtem ko sta se ta dva najstnika pogovarjala o njej kot o neki stvari. Ampak niti jokati ni mogla. Samo sedela je tam in gledala naravnost naprej.

“To bo tako noro,” se je zahihital levi najstnik. “Še zmoddal jo bom za bolj crazy stvari.”

Desni najstnik se je nakremžil, kakor bi se tudi Jasmina, če bi se lahko premikala. Njen obup je preraščal v jezo. Čez moje mrtvo truplo, je pomislila Jasmina in za trenutek se ji je zazdelo, da so prsti v desni roki trznili.

"Grem jaz. Se dobim s Tino v pubu. Ti pa srečno. Upam, da bo dober date."

"Boljše se bom imel kot ti! Tina ima veliko rit in manjše joške kot moja!"

"Haha, vsaj nima silikonske pičke kot tvoja in knofa za off."

Uroš se je spuščal po stopnicah, zapustil hišo svojega prijatelja ter zmajal z glavo. Kar je počel njegov prijatelj, se mu je zdelo res nezdravo. Ravno je zaprl vrata hiše, ko je slišal ropot iz prijateljeve sobe. Še enkrat je obupano zavzdihnil in odšel svojo pot.


