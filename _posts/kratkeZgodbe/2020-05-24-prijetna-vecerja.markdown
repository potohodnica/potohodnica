---
layout: post
title:  "Največji izmed strahov"
date:   2020-05-24
categories: kratkeZgodbe
---
“Kako to misliš jaz?” je bila ogorčena Valentina.

“Ti, saj je vedno vse o tebi,” ji je ostro odvrnil Marko.

Valentina je ravno zajela sapo, da bi mu vrnila opazko, ko so se vrata pred njima sunkovito odprla.

“Zdravo, kako lepo vaju je videti.”

Njuna obraza sta se v trenutku iz nejevoljnih spremenila v prijetna in nasmejana. 

“Kako kaj?” je vprašala njuna gostiteljica, ženska srednjih let, ki je v svojem izgledu in obnašanju dajala vtis gospodinje.

“Super, super,” je rekel Marko, ko si je sezuval čevlje. “Ane, Valentinči?”

“Ja,” mu je odvrnila skozi stisnjene zobe. Oba sta se dobro zavedala, kako sovraži ta vzdevek.

“Joj, kako lepo je spoznati tako pozitivne ljudi,” je navdušeno zažvrgolela gospodinja.

“Kaj ne bi bila, če imava drug drugega,” se je nasmehila Valentina in pogledala moža, medtem ko je svoje blatne superge nerodno odložila na njegove lakirane čevlje.

Tudi sicer je bila oblečena popolnoma neprimerno, je opažala gospodinja. Marko sveže obrit, v polikani srajci in elegantnih hlačah, Valentina pa kot da bi ravno prišla s teka. In ni se motila. Dopoldne je Valentina šla na svoj običajni sobotni tek, v prepričanju, da ima dovolj časa pred odhodom. Toda, ko se je vrnila, jo je Marko že čakal v prižganem avtu. Vedela je, da ji je prenastavil tekaško uro, a tega ni mogla dokazati.

“Kaj pa tako lepo diši,” je vprašal Marko, ko so vstopili v kuhinjo.

“Mrežno pečenko sem pripravila,” je navdušeno odgovorila gospodinja.

“Zelo uvidevno od tebe, da si preverila, če sva slučajno vegana,” je rekel Marko, nato pa se obrnil proti Valentini in nadaljeval: “Sem ji povedal, da oba obožujeva meso, sploh rdeče meso.”

Valentina se je nasmehnila in zarila nohte v dlan skoraj do krvi.

Iz okrogle gostiteljice je še naprej žuborelo. “Tako sem vesela, da smo se spoznali zadnjič na roditeljskem sestanku.”

“Ste rekli, da se naša Ines pozna z vašo hčerko?”

“Ja. No mogoče. Tudi moja barabinka je bjevka, kaj se ne bi. Prosim, usedita se.”

Marko se je skušal usesti čim dlje od Valentine, a ga je gostiteljica hitro prestregla. “Sedita bližje, da bo dovolj prostora še za druge parčke.”

“Druge parčke?” sta se oglasila v en glas.

“Sem pozabila omeniti?” se je nagajivo nasmehnila. “To ni samo priložnost za spoznavanje staršev, ampak tudi za bolj zdravo življenje.”

Valentina je pod mizo zaskrbljeno prijela Markota za podlaht.

“Midva živiva precej zdravo,” je bil hiter Marko.

“Gotovo. Izgledata, kot da vama je šport blizu. Ampak ali se sploh zavedata, koliko strupov je v našem telesu? Strupov, ki se jih naravno ne moremo znebiti! In o tem govori vrhunski strokovnjak doktor Adyanthaya. Spoznala sem ga na predavanju o čudovitih prehrambenih dopolnilih Shrubasoul.”

Medtem, ko je gospodinja je nadaljevala s svojim predpripravljenim govorom, sta Marko in Valentina pod mizo, le s kretnjami skovala načrt. Valentina je hitro skočila na stranišče, takoj za tem je Marko dobil klic o nujnih službenih obveznostih in slabih deset minut kasneje sta se že peljala nazaj domov.

“Obup, kakšni ljudje so okoli naju,” je rekla Valentina.”

“Prav grozni,” se je strinjal Marko.