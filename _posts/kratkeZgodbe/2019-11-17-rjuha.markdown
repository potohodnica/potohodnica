---
layout: post
title:  "Rjuha"
date:   2019-11-17
categories: kratkeZgodbe
---
Začetek je bil iskren. Ljubila sta se skoraj vsak dan, kot se spodobi za mladoporočenca. Kasneje le nekajkrat tedensko. Včasih je bil samo on, večkrat zgolj ona z menoj. Potem se je začelo, navkljub moji nejevolji. Kadar moža ni bilo, je bil občasno nekdo drug, ki se nama je pridružil. Ljubimec. In enkrat, res samo enkrat sta se oba moška skoraj srečala. Potem nekaj časa ljubimca ni bilo na spregled. Nekaj tednov vsaj. Vendar ni trajalo dolgo, spet se je vrnil. Pustil je njegov vonj na meni. Hitro je bil mož sumničav, žena polna laganja. Le jaz sem tiho vztrajala. Nikoli niti besede rekla. Toda, ko je končno prišla resnica na dan, se je nož zaril skozi njo, vame. V mojo tkanino iz 100 % bombaža.