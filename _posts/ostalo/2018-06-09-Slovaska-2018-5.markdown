---
layout: post
title:  "Slovaška 2018, 5. del"
date:   2018-06-09
categories: ostalo
---
Z jutranjim odhodom iz Martina sva se poslovila tudi od športno-aktivnega dela najinih počitnic. Prvi postanek na poti do Bratislave sva naredila v mestu Trenčin. Simpatično mestno središče je dodatno popestrilo prvomajsko praznovanje. Ljudi se je trlo med stojnicami, le-te so se pa šibile pod dobrotami, mnoge izmed njih sva z Živo seveda pokusila. Najbolj naju je navdušil Trdelnik, sladko testo zavito na debelo palico in pečeno nad ogljem. Rezultat je sladek cilinder, ki sva ga počasi zobala na poti do gradu nad mestom. Grad je vreden ogleda, sploh grajski vrt je lep na sončen dan. Tam je tudi vodnjak ljubezni, ki ima pripadajočo zgodbo o turškem plemiču Omarju in Fatimi. Slednja je bila ujetnica grajskega gospodarja Štefana Zápolskega. Omar se je zmenil s Štefanom, da dobi Fatimo, če skoplje vodnjak na gradu. Omar je takoj začel z delom ter kopal noč in dan. Po več kot treh letih boja s trdo skalo in smrti skoraj tristotih delavcev (verjetno je bil Omar bolj delovodja) je prišel do vode. Štefan je bil presrečen, saj je vodnjak v grajskem obzidju pomenil večjo varnost v primeru obleganja. V zahvalo je Omar dobil svojo Fatimo. Preživeli delavci so bili najbrž presrečni …

Naslednji krajši postanek je bil v mestecu Piešťany, slavnem po zdravilnih toplicah. Posebnost tu je voda z zelo visoko koncentracijo žvepla. Kot sem okusil na lastnem jeziku, to ni lažna reklama. Po enem samem požirku sem imel v ustih še cel dan občutek gnilih jajc. To tamkajšnjih pacientov ni ustavilo, da si ne bi polnili večlitrskih plastenk s to ogabno vodo. Tudi sicer ne morem nekaj pohvaliti kraja. Z izjemo urjenega glavnega hotela in pripadajočega zdravilišča je okolica slabo vzdrževana. Še bolj bode v oči ograja z bodečo žico, ki obdaja nekatera poslopja. Ni nama bilo jasno, čemu so tam, razen da opominjajo na bolj socialistične čase. Brez pretiranih zadržkov sva se odpravila naprej.

V zgodnjem popoldnevu sva prispela še do zadnjega gradu za ta dan - Cerveny Kamen, poimenovan po  rdečem kvarcitu na katerem je grad zgrajen. Pred gradom je čudovit travnik, poln piknik skupinic. Že precej sestradana in sva se takšnega piknika veselila. K sreči sva preverila odprtost gradu. Sledil je divji šprint do blagajne, da bi ujela še zadnji ogled dneva. Grad je bil več stoletij v lasti madžarske plemiške družine Palffy. Bogati in očitno zelo zdolgočaseni Palffyji so v grad navlekli ogromno (pol)drage krame iz celega sveta, ki je bila sama sebi namen.

In že sva potovala naprej, proti poslednjemu kampu najine avanture. Tokrat naju ne bo nič presenetilo. V kamp sem klical vnaprej in se večkrat prepričal, da so odprti … seveda niso bili. Izkazalo se je, da se v naslednjih dneh pripravljajo na gorsko kolesarski turnir in kot je ena od punc večkrat povedala »we have action«. Kljub temu sva se uspela zmeniti, da rabiva kamp samo za spanje in naju čez dan (tekom njihovega actiona) ne bo. Zaspala sva zadovoljna, da sva se nekako prebila preko zadnjega izmed izzivov – slovaški kampi.

Zadnji zaresni dan potovanja sva že precej zgodaj napadla Bratislavo. Zahvaljujoč internetu sva ob parku Janka Kra’la dobila zastonj parkiranje. Sprehod po tako turističnem mestu, medtem ko se še prebuja, je bil kar prvovrstna izkušnja. Pri sprehodu skozi mesto je najbolj skelel masaker starega mestnega jedra. Komunisti so namreč zradirali dobršen del stare židovske četrti (skupaj skoraj četrtino starega mesta) in skozi potegnili avtocesto. Po sprehodu sva se podala na obisk mestnega gradu, ki je temeljito prenovljen in se kar sveti v svoji belo-zlati kombinaciji barv. V gradu je tudi zanimiv muzej slovaške moderne zgodovine. Potem sva obiskala še narodno galerijo, kjer sva imela srečo v nesreči. Zaradi menjave zbirk, je bil odprt le manjši del galerije, a je bil ta zastonj. Končala sva z obiskom prirodoslovnega muzeja. Odločena, da se nama ne ljubi kuhati pri šotoru, sva si za zaključek dneva privoščila pregrešno drag, a božansko dober burger v Roxor brgr & beer. 

Slovaško sva zapustila z dobrimi vtisi in odločena, da se nekega poletnega dne še vrneva. Sploh v Visoke Tatre, ki sva jih s prezgodnim datumom samo na hitro okusila.