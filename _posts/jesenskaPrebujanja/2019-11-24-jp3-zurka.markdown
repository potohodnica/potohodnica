---
layout: post
title:  "3. poglavje - Žurka"
date:   2019-11-24
categories: jesenskaPrebujanja
---
“Kaj? Resno? Še nikoli?” je presenečeno vpila Beatriz, da je preglasila glasbo in druge obiskovalce festivala.

Chris je zardela in odkimala.

Pred njima je bil že tretji koktejl. Vsakič sta naročili drugačnega in vsakič sta bili zadovoljni nad izbiro. Festival v slovo poletju je bil v polnem zagonu. Še zadnja priložnost turističnega zaslužka pred koncem sezone.

Živa glasba je odmevala v vsakem kotičku obmorskega mesteca. Starodavna pomorska naselbina se je Chris zdela podobna kot mnogo drugih, ki jih je videla tekom poletja. Toda ta je bila nekaj posebnega. Mogoče zaradi veličastnega obzidja, ki je bilo kar preveliko za tako majhen kraj. Morda pa zaradi dvajset meterskega slamnatega moža na splavu ob pristanu.

“Mislim, da sem imela dovolj,” je zadržano odvrnila Chris, ko je Beatriz naročila dva nova koktejla.

“Kot da nimaš dovolj razlogov za pitje,” jo je zavrnila Beatriz.

Chris ni odgovorila, le zavzdihnila je.

Punci sta sedeli in opazovali dogajanje na trgu. Družinice so se izogibale pijanim turistom, prodajalci sladoleda so izvajali trike, godci pa so prepričevali ljudi, naj pojejo in plešejo.

“Kaj pa on?” je vprašala Beatriz in z glavo pomignila na postavnega moškega, ki je šel mimo njiju.

Chris je sedaj že pošteno čutila koktejle. “Ne izgleda slabo,” je rekla po tehtnem premisleku.

“Veš kaj je čudno!” je naenkrat vzkliknila Chris, da je še Beatriz trznila. “Kako je možno, da lahko midve že cel večer gledava hude tipe?” Zdaj se je Chris že v glasu poznalo, da je pijana.

“Kaj s tem misliš,” je zmedeno vprašala Beatriz.

“Celo poletje, ko sem hodila iz otoka na otok. Hudi so bili samo turisti, pa še ti ne pogosto. Domačini so bili vsi pradavni. Saj ne, da bi iskala, ampak glej jih,” je Chris pokazala na mlad par, ki sta imela jezika globoko drug drugemu v grlu.

“Zakaj pa ta dva nista turista?”

“Vidi se jima. Nista rdeča od sonca. Ne opazujeta dogajanja. Nimata zdolgočasenega pogleda človeka, ki je prišel na počitnice, ker je poletje in se to pač počne.”

Beatriz ni ugovarjala. Obe sta nemo opazovali par, ki se je vedno manj zavedal okolice. Temnolasi fant je z rokami predrzno raziskoval mišičasto punco. Ta ni nič zaostajala za njim. Z rokami mu je zdrsela po hrbtu in strastno zagrabila njegovo rit, pri čemer je on vidno vdihnil in ji nekaj zašepetal. Nasmehnila se mu je in previdno pogledala naokoli. Chris in Beatriz sta bili dovolj daleč stran, da ni opazila njunih radovednih pogledov. Počasi je dvignila svojo poletno obleko. Njegova roka je sledila njeni in izginila pod tkanino. Stisnila sta se k steni bližnje hiše. On je bil s hrbtom obrnjen proti trgu. Chris je gledala njen obraz. Vedno bolj čustven je bil. Dolgo je rabila, preden je dojela kaj se dogaja.

“Beatriz, a res …” Ni se mogla pripraviti, da bi ubesedila, kar je videla.

“Zakaj pa ne? Mlada sta in dobro izgledata,” se je nasmehnila Beatriz.
Chris je spet pogledala v njuno smer, vendar ju ni bilo več tam. Oddahnila se je.

Nadaljevanje večera ni bilo nič manj pestro. Po zadnjem koktejlu je Chris postala še bolj glasna in iskrena. Beatriz se je držala precej bolje, čeprav ni spila nič manj.

“Mogoče greva počasi nazaj,” je predlagala Beatriz.

“Ne! Dajva, poiščiva še kakšnega hudega tipa brez majice!”

Beatriz si ni mogla pomagati in je prasnila v smeh.

“Kaj se smejiš, saj je bila tvoja ideja to,” je bila nejevoljna Chris

“Popolnoma prav imaš. Oprosti. Imaš koga ogledanega?”

Chris se je ozrla po trgu, ki je bil poln ljudi. “Tisti!” je zavpila Chris in s prstom pokazala proti moškemu na drugi strani trga. 

“Tisti ob igri s kartami? S temnimi lasmi? Visok je, to mi je všeč, vendar prav pameten ne more biti,” je rekla Beatriz. Moški je namreč stal pred mizo na kateri je bilo nekaj kart. Na drugi strani mize je bil majhen, temen starejši možak s tankimi brčicami. Hitro je prekladal karte po mizi.

“Ne morejo biti vsi lepi in pametni,” se je zahihitala Chris.

Beatriz je ravno hotela nekaj odgovoriti, ko je brkati kvartopirec začel vpiti na postavnega igralca. Trg je bil preglasen, da bi punci slišali kaj govori, vendar zagotovo nič lepega. Mahal je z rokami in igralcu nakazoval nekaj nevljudnega. Ta je skomignil in ravno hotel oditi, ko je pristopil drugi, kot omara velik človek. Spet so se nekaj pregovarjali. Situacija je bila napeta, vendar fant, ki je bil všeč Chris, ni bil videti zaskrbljen. Celo zasmejal se je za trenutek, preden je velikanu namenil nepričakovan udarec. Hitro se je razvil pretep in težko je bilo slediti, kaj se dogaja. Kvartopirec je, medtem ko sta se druga dva pretepala, pospravil svojo mizico s kartami in izginil v množici. Kmalu mu je sledil še pajdaš. Igralec je s krvavim nosom še nekaj časa postal na mestu. Sam sebi se je smejal, očitno zadovoljen nad razpletom. Pogledal je okrog sebe in razočarano ugotovil, da nihče ni bil pretirano pozoren na pretep. Rahlo nejevoljen si je površno obrisal kri v majico in nato še sam odkorakal stran.

“Oh,” je žalostno rekla Chris. “Všeč mi je bil. Zakaj je šel.”

“Mislim, da je čas, da greva domov,” je rekla Beatriz odločno kljub Chrisinemu negodovanju. Prebili sta se skozi množico proti stranski ulici, na kateri ni bilo toliko ljudi.

"Tako mehke roke imaš," je pijano rekla Chris. Beatriz jo je držala, da je ne bi izgubila kje na trgu. 

Zvoki s trga so hitro potihnili, ko sta zavili okrog vogala uličice. Slišal se je samo še globok odmev oddaljene zabave. Chris je komaj sledila svojim nogam, da jih ni zapletla in padla po tleh. Ni ji vedno uspelo, večkrat se je za ravnotežje oprla na Beatriz. Na obe strani so se dvigovale visoke hiše in Chris bi lahko prisegla, da je videla obraze, kako jo opazujejo skozi okna. Bili so bili brezizrazni, le tiho so se obračali in jima sledili. Preden bi lahko sestavila svoje misli v stavek, sta že zapustili ulico in kmalu zatem tudi mestece samo.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 