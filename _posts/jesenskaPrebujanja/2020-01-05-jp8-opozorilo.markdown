---
layout: post
title:  "8. poglavje - Opozorilo"
date:   2020-01-05
categories: jesenskaPrebujanja
---
Chris je brcala kamenčke pred seboj. Še vedno je bila slabe volje. Poskušala je uživati v naravi, narediti kakšen lep posnetek, vendar so ji misli vedno ušle nazaj k Tomiju. Bolj kot pretepanje jo je motil njegov užaljen odziv. Moški in njihov krhek ego, si je mislila.

Iz misli jo je zdramilo pokanje vej v gozdičku nedaleč od plaže. Pozorno je pogledala, a ni videla nobene živali. Ropot je nekaj časa vztrajal, nato pa brez očitnega razloga prenehal.

"Ugh, ta otok," si je rekla glasno in odkorakala naprej.

Sonce je bilo že nizko na nebu, ko je Chris v oddaljenosti opazila svoj dom. Tukaj nekje sem najbrž taborila, je pomislila in se razgledala okrog sebe. Prepoznala je drevo, na katerem je našla raztrgane ostanke svoje prtljage. Vdihnila je in skomignila z rameni, preden se je zagledala v odsev temno rumenega sonca na morski gladini. Usedla se je in uživala v razgledu ter prijetnem vonju morskega zraka. 

“Punca,” se je oglasil nekdo za njo. Chris se je obrnila. K njej je počasi prihajal star možakar. Bil je suh, hodil je počasi. “Punca,” je še enkrat prišlo izpod njegove debele brade.

“Ja?” je previdno odgovorila in vstala.

“Boj se jih!”

“Koga?”

“Kurcev!”

Chris je zavila z očmi. Ni bil prvi čudaški domačin, ki ga je srečala v zadnjem mesecu.

“Ne jemlji me za norca. Pazi se jih, želijo mladega mesa. Svežega mesa.”

Chris se je začela umikati.

“Joj, se opravičujem,” se je iz daljave oglasil mlajši moški. “Ne ozirajte se na mojega dedka. Star je že in betežen.”

“Nisem betežen ti priliznjenec.”

“Dedi, no."

“Nič dedi meni. Veš kakšno razočaranje si zame? Težko bi si predstavljal slabšega vnuka. Kolaborant!”

“Lahko prosim greva nazaj domov?”

“Pusti me!” je zavpil starec in pljunil po tleh, ko ga je vnuk začel nežno potiskati s seboj. “Pazi se jih. Veš, kako te gledajo. Boj se jih, lačnih obrazov. Pojdi z otoka, pusti jih stradati. Pusti jih umreti.” Starec je vpil zadnje besed iz daljave.

Beatriz ne bo nikoli verjela, kaj se mi je danes dogodilo, si je mislila Chris, ko se je bližala domu. Tam jo je čakalo še eno presenečenje. Pred vrati so bili poleg običajnih čevljev še svetlo rdeči sandali s črnimi pentljami. Chris je vstopila. V dnevni sobi ni bilo nikogar. Na mizi so bili le trije napol spiti kozarci vina in nekaj oblek odvrženih čez kavč. Tipično je Beatriz marljivo pospravila razmetano perilo. Nenavadno, vendar se Chris s tem ni pretirano ukvarjala. Bila je preveč utrujena. Privoščila si je dolg tuš in šla spat.

Obetal se je vroč dan. Chris se je zbudila še preden je sonce posvetilo v njeno sobo. Skočila je s postelje, tako polna energije je bila. Skozi okno je videla, da se Lars in Beatriz že vračata z jutranjega plavanja. Spraševala se je, če so kje skrite kamere. Vedno je izgledalo, kot da hodita po modni pisti. Tako idealna se zdita, da ni več okusno. Že kar malo nenaravno, je pomislila. Stopila je proti ogledalu, slekla pižamo in se zagledala v svojo golo podobo. Zagrabila je ritnici in jih rahlo dvignila z rokami. Nato je k bokom povlekla nekaj maščobe iz trebuha in vdihnila. “To … to se od danes naprej popravi!” je rekla odločno svojemu odboju.