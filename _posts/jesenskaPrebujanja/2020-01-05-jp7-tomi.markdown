---
layout: post
title:  "7. poglavje - Tomi"
date:   2020-01-05
categories: jesenskaPrebujanja
---
“Prijateljica je rekla, da moram slikati ljudi,” je zdrdrala Chris.

“Prijateljica ti je rekla, da moraš iz grmovja na skrivaj slikati nepoznane ljudi?” je neprepričano vprašal Tomi.

“Heh. Ne, ne to. V bistvu moram dobiti njihovo soglasje. Ampak … težko je. Nočem motiti ljudi …” Besede so ji brez kakšnega smisla letele iz ust. Medtem je skušala še izklopiti fotoaparat. Bila je tako živčna, ko je pritiskala na gumbe, da je nenamensko pristala globoko v meniju z nastavitvami.

“Nisi s teh koncev, kajne?”

“Kaj misliš?” je sarkastično ušlo Chris po takšnem neumnem vprašanju.

“Saj jaz tudi nisem.” Tomi se je nasmehnil, umaknil bodeče grmičevje ter ponudil roko Chris, da bi ji pomagal iz nerodnega položaja.

“Hvala, bom že.” Chris se je štorasto prebila na prosto. Skušala se je očistiti listja in zemlje, vendar ji ni najbolj uspelo. “Nisem te slikala, ne zares,” je še enkrat poudarila.

“Aha. No, kakor koli, ne vzamem tega osebno, punca iz Amerike.”

“Chris,” se je končno predstavila. “Kako si vedel? Zaradi naglasa?”

“Deloma, deloma pa zaradi kape.”

Chris je zardela. Beatriz ji je prijazno podarila nekaj svojih starih oblek, ko je ostala brez. Zataknilo se je pri kapah. Slamnikov Chris ni imela najraje, brez pa tudi ni želela hoditi po soncu cel dan. Tako je pristala pri safari kapi v barvah ameriške zastave, ki jo je Beatriz našla nekje globoko v omari. Larsu je bilo to izjemno smešno. Hitro jo je snela z glave.

“Saj mi je bila všeč. Vsaj ne obnašaš se kot tipična turistka, ki kupi slamnik in misli, da je avtentična.”

Chris je še bolj zardela, ko se ji je Tomi nasmehnil. Tako sta ostala nekaj trenutkov.

“Pa ti? Si rekel, da tudi nisi domačin?”

“Ne, tu sem samo čez poletje. Dedovo hišo obnavljam.”

“O, kako kul!”

“Umrl je v začetku leta in mi zapustil hišo. Čudno, glede na to, da ga nisem dobro poznal. Celo življenje sem preživel v Zagrebu in do letošnjega leta še nikoli nisem bil na otoku.”

Chris se je zdelo, da je žalostno zaključil svojo misel, zato je hitro vskočila. “Tudi jaz pravzaprav ne. Vsaj ne na morskem. Moji starši niso bili navdušeni nad potovanjem.”

“Moji tudi ne. Fotra nikoli nisem spoznal, mama je pa ves denar zapravila za vino in ga ni prav veliko ostalo za potovanja.”

Nastala je neprijetna tišina.

“Moje potovanje je tudi bolj delovne narave,” je rekla Chris, da je razbila tišino. Nato je Tomiju razložila celotno zgodbo, kako je obupala nad službo, prišla sem in kako jo je na koncu rešila Beatriz.

“Mislim da vem o kom govoriš. Na otoku ni ravno veliko skandinavcev z domačinkami.”

“Beatriz ni s tukaj, španka je.”

“A res? Lahko bi prisegel, da deluje popolnoma domačno.” 

 “Jaz tudi … Mimogrede, pomoje sem te videla včeraj na festivalu.”

“Ja?” je bil presenečen Tomi.

“Pretepli so te.”

“Kaj? Ne! Dva kretena sta me skušala prebutati, ker sem ju nategnil pri kartah.” 

“Ne razumem? Kaj se je zgodilo?”

“Že celo poletje sem opazoval te cigane, kako prinašajo ljudi okrog. Ker zvečer velikokrat nisem imel kaj početi, sem šel in opazoval njihovo igro. Zadnjič sem bil dovolj prepričan, da vem kaj počno in sem pristopil. Najprej sem se delal neumnega in izgubil nekaj denarja. V tretje sem potem prepričal kretena, da sem lahko stavil vse, kar sem imel. Seveda ponarejenega denarja."

Tomi je mislil, da jo navdušuje, čeprav je bila Chris vedno bolj zgrožena.

"In seveda sem zmagal igro," je ponosno zaključil. "Potem si videla kaj se je zgodilo. Hotel me je ustraševati s svojo gorilo, ampak sem ga prvi čez gobec. To je pomembno, da si prvi, ki udariš. Preden pričakujejo, da boš." Utihnil je, z zmagoslavnim nasmeškom na obrazu.

"To je obupno! Zakaj bi to počel? Res nimaš boljšega za početi?"

Tomiju se je obraz povesil. "Če je bil pa slepar," se je branil.

"Zakaj ga nisi samo prijavil policiji?"

"Ha! Policiji? Če jim še ne, bi jim potem plačal, da ga pustijo na miru. Raje se drži fotografiranja ... turistka."

Za Chris je bilo to preveč. Jezno je pihnila. "Glej to turistko kako odhaja."

"Z veseljem."

"Nič čudnega, da je hiša v takšnem razsulu. Če celo poletje goljufaš, namesto da bi delal kaj koristnega."

"Ker pretvarjanje, da pišeš, ko si na dopustu je pa delo, a kaj? In zbriši moje fotografije," je Tomi zavpil za Chris.

"Če bi mi plačal, jih ne bi obdržala," mu je uspela odvrniti, preden je izginila za drevesi.

Kreten, si je besno mislila, ko je hodila stran.