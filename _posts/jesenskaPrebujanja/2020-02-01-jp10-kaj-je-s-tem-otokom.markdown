---
layout: post
title:  "10. poglavje - Kaj je s tem otokom?"
date:   2020-02-01
categories: jesenskaPrebujanja
---
Brez kopalk je bilo plavanje popolnoma drugačna izkušnja za Chris. Pozorna je bila na občutke, kako jo voda objema, Sploh tisto, kar je prej sramežljivo skrivala pod krpicami neudobne plastične tkanine. Toda to ni bila glavna razlika. Bolj pomembno je bilo, da ji je končno uspelo utišati materin glas. Ob misli na to, se je začela hihitati.

Pozabila je na zunanji svet. Plavala je od obale, se potapljala in neskončno uživala. Tako dolgo je vztrajala v vodi, da so se vmes prikradli oblaki in počasi je začela plavati nazaj proti obali. Tam je naletela na težavo. Nikakor ji ni uspelo najti kraja, kjer je pustila svoje obleke. Večkrat je preplavala gor in dol, zdelo se ji je, da prepozna drevesa in grmičevje, kjer se je skrivala pred sonce. Oblek pa ni bilo nikjer na spregled.

Besno je udarila po vodi. "Spet kurčeve divje svinje, a kaj?"

V glavi se ji je zrisala podoba matere s pogledom, ki je kar izžareval besede: "Saj sem ti rekla." Chris je legla v plitvino in ugotavljala o svojih možnostih. Kljub razodetjem, ki jih je dosegla, ni bila pripravljena gola po plaži prehoditi več kilometrov do doma. Lahko bi iz rastja naredila obleko, je pomislila in se namuznila sama sebi.

Njeno neodločenost je prekinil ropot iz daljave. Slišalo se je kot motor. Vedno glasneje je bilo, preden je opazila motorista, ki se ji je bližal. Nikamor s ni imela skriti. Prepozno je bilo, da bi se zatekla v grmovje. Ostalo ji je le to, da je odplavala stran od plaže. Ko se ji je zdelo, da je dovolj daleč, je nehala plavati in opazovala bližajoče motor. Po neravni podlagi je vozil s trudom in počasi. Večkrat se je skoraj zvrnil z motorja, a vedno mu je nekako uspelo držati ravnotežje.

"Tomi," si je presenečeno rekla, ko je videla obraz motorista. Še bolj se je skušala potihniti. Z njim ni žečeča imeti opravka, sploh ne v tem stanju. Bila je tako osredotočena, da sploh ni opazila ogromne ribe, ki se ji je motala med nogami. Ko jo je končno zagledala, se je ustrašila in kriknila. 

Morda pa ni slišal?

"Chris? Si to ti? Je vse OK?"

"Ja. Vse OK," je zagodrnjala. 

"Te je kakšna riba skušala pojesti?"

"Ne, vse je v najlepšem redu. Lahko greš naprej po svoje."

Tomi se je obotavljal. "Ko te imam ravno tukaj ..." Naredil je krajši premislek.

Kaj počne? Zakaj se ne pobere?

"Lahko mogoče priplavaš bližje, da mi ne bo treba vpiti?"

Chris si je zaželela, da bi jo res pojedla kakšna riba. Nekaj časa je oklevala. Samo valovi so polnili tišno. Počasi in neodločno je začela plavati bližje. Upala je, da voda ni tako kristalno jasna, kot je delovala. Ko je bila dovolj blizu, da je lahko stala na tleh, se je ustavila. Čutila je, kako ji srce globoko odzvanja v prsih.

![2020-02-01-jp10-kaj-je-s-tem-otokom.png](/assets/ilustracije/jesenskaPrebujanja/2020-02-01-jp10-kaj-je-s-tem-otokom.png)

Tomi je nadaljeval. "Kar sem hotel reči, je da sem zadnjič morda prehitro odreagiral. Morda bi bilo kul, če bi se ..." spet se je ustavil, tokrat s presenečenim izrazom. 

"Kaj pa je?"

"Ah nič, samo nisem te imel za nudistko."

Chris je v trenutku spremenila barvo na globoko rdečo. Panično se je začela zakrivati z rokami. Še počepniti je skušala. Na žalost je v trenutku groze. pozabila kje stoji. Voda ji je stekla v sapnik in začela se je izkašljevati.

Tomi je stekel proti vodi.

O, sranje. Misli, da se utapljam.

"Ni treba. Ni treba," je komaj uspela zavpiti in ga ustaviti v zadnjem trenutku. Oddahnila se je. Ko si je opomogla, je pogledala proti Tomiju. Globoko je vdihnila in si umirila misli.

"Nisem nudistka."

Preden je Tomi uspel kaj odgovoriti je nadaljevala. "Nekdo mi je ukradel obleke. Najbrž. Ne vem, nisem prepričana. Ta otok me že od začetka zajebava."

"Tebe tudi? Se mi zdi, da ne mine dan, ko se mi ne bi zgodilo nekaj čudnega ali bednega."

"Si že kdaj slučajno, erm, opazil kakšne čudne obraze?"

“To ne. Sem pa večkrat videl nenavadne starce, ki so se potikali okrog moje hiše. Mimogrede, rabiš kakšne obleke?”

Chris je sramežljivo pokimala. Za nekaj trenutkov je pozabila, da je bila gola v vodi, pol sveta od doma in samo ta neznanec ji je bil v pomoč. “Prosim, ja.”

“Takoj pridem nazaj. Mimogrede, kako so ti uspeli vzeti obleke s plaže, če nisi nudistka?”

Preden mu je uspela odgovoriti, se je že odpeljal. Chris se je namrgodila in pomolila jezik, čeprav ni več videl tega.