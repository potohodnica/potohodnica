---
layout: post
title:  "1. poglavje - Prihod"
date:   2019-11-10
categories: jesenskaPrebujanja
---
Popoldansko sonce ni več tako močno ob koncu poletja, je pomislila Christie. Ležala je na palubi trajekta, na kateri je prijetno pihljalo. Trajekt se je bližal otoku, še zadnji postaji Chrisinega poletnega potepanja. 

Z nemalo napora se je dvignila z udobnega ležalnika. Zagrabila je svoj fotoaparat in naredila nekaj slik bližajočega se otoka. Njene počitnice so imele namreč izrazito delovno noto. Po opravljeni diplomi iz ekonomije je ugotovila, da se je uštela. Prestavljanje številke iz ene vrstice v drugo je že tekom študija ni veselilo. Sploh si ni mogla predstavljati, da bi to počela do konca življenja.

V enem divjem večeru je postavila blog, odprla račun na vseh večjih socialnih omrežjih in kupila karto do beneškega letališča. “Chris na poti,” je z zavitimi roza črkami pisalo na njenem blogu. Tam se je od začetka potovanja nabralo precej zapisov in še več fotografij. Začela je v Benetkah in zdaj je v dobrem mesecu prišla globoko v Dalmacijo. Vmes je nekajkrat mislila, da bo obupala. Prvič je že na letališču v Chicagu klicala taksi, a si je v zadnjem trenutku premislila.  

“Ugh,” je glasno vzdihnila Chris, ko se je eden izmed mornarjev spet pojavil v kadru. Ti so hiteli sem ter tja. Zdelo se ji je, da so ves čas v napoto.

Ob trobljenju ladijskih siren je ladja pristala. Kar nekaj časa je trajalo, preden je Chris lahko izstopila. Tega je bila zdaj že navajena.

“Lahko pomagam s prtljago?” jo je ogovoril eden izmed potnikov v polomljeni angleščini.

“Hvala, ampak ne rabim pomoči,” je odgovorila Chris, medtem ko se je borila s svojim nahrbtnikom. Ta je bil skoraj večji od nje. Mislila je že, da se bo prekucnila. K sreči je kakšen odvečen kilogram, ki ga je morda imela, deloval kot protiutež. Chris je bila vedno zadovoljna s svojim izgledom, pa čeprav se ni pretirano ukvarjala z njim. Las si nikoli ni pustila dlje kot do ramen, ker pač ni bilo praktično.

Preden je stopila z ladje je še zadnjič preverila vse žepe na svojih kratkih pohodniških hlačah, Na pomolu se je kar trlo ljudi, predvsem tistih, ki so čakali na vkrcanje. Mladi, stari, lepi in grdi. Mnogi precej zagoreli in skoraj vsi utrujeni. Chris jih je hitro obšla in zapustila vroč betonski pomol. Na koncu pristanišča se je edina cesta na otoku serpentinasto vzpenjala v hrib. Po tej cesti je nekajkrat dnevno peljal avtobus, ki je novoprispele turiste prevažal do mesteca na drugi strani otoka.

Chris je oklevala. Po eni strani je bila utrujena in si želela počitka v kampu, po drugi pa so bile plaže blizu pomola neverjetno fotogenične. Slednje jo je premamilo. Hitro je preverila, kdaj je odhod zadnjega avtobusa, in se podala na lov za fotografijami.

Čez kakšno uro ni več videla pomola. Sonce v temno oranžnih barvah tik nad gladino morja je Chris očaralo. Odhod zadnjega avtobusa se je približeval, vendar se temu prizoru ni mogla upreti. Sprijaznila se je, da bo nocoj taborila na plaži.

Šotor je postavila ob zadnjih sončnih žarkih. Ko se je stemnilo, je odložila še fotoaparat. Kljub temu, da celo popoldne ni srečala žive duše, se je v ohlapne bermuda kopalke preoblekla v šotoru. V soju mesečine je previdno zakorakala v vodo. Vsakih nekaj minut so luno, ki je osvetljevala morsko gladino, zakrili debeli oblaki. Chris se nikoli ni otresla otroškega strahu pred temo. Jo bo nekaj potegnilo pod gladino? Prepričana je bila, da se nekaj mota okrog njenih nog.

Luna se je dokončno skrila. Izginila je tudi večerna toplota. Chris je pobegnila v šotor, oblekla svojo Miki Miška pižamo in se zavila v spalno vrečo. Droben soj svetilke je osvetljeval strani Northangerske opatije, njene najljubše knjige. Zaspala je še preden je uspela izklopiti svetilko. Noč je bila tako temna, da se je njen osvetljen šotor videl daleč naokoli. 

Sanjala je, da je na družinskem pikniku. Bil je čudovit sončen dan v parku. Njen oče je na žaru pekel hrenovke. Nečakinje so se lovile okrog dreves in hihitale. Naenkrat se je stemnilo in grom jih je spodil stran. Vsi so se razbežali, razen nje. Ni se mogla premakniti. Klicali so jo brez uspeha. Svet okrog nje je začel razpadati.

Tik preden jo je dosegla tema, se je Chris zbudila. Zasopla in prepotena. Nekaj trenutkov ni vedela kje je. V resničnost jo je potegnilo grmenje, ki je zatreslo zrak. Zunaj je besnel naliv, ki je bil z vsakim trenutkom močnejši. Veter je začel divje upogibati šotor in dežja je bilo toliko, da je voda začela pronicati skozi tkanino. Chris je panično zagrabila, kar ji je prišlo pod roke, za ostalo ni bilo časa. Čim prej je morala pobegniti s plaže.

V pižami, z nahrbtnikom na rami in s šibko svetilko na čelu se je pognala v dež. Za njo je blisk razsvetlil celotno nebo. Ko je prišla do prvih dreves, je bila že čisto premočena. Iz knjige so padali listi in se izgubljali na blatni zemlji. Stisnila se je k drevesu in nemočno opazovala, kako veter lomi palice na njenem šotoru nekaj metrov stran. Spet se je zasvetilo nebo, temu je takoj sledil grozovit grom. 

Moram na suho, je pomislila Chris. Njena pižama je bila tako mokra, da bi jo lahko ožela. Bolj jo je skrbelo za telefon in fotoaparat, ki ju je nerodno stiskala k sebi. Začela se je premikati po gozdu, čeprav je bil dež tako močan, da drevesa niso nudila zavetja.

Kmalu je situacija postala še slabša. Svetilka je začela nagajati in čez nekaj minut je bila v temi. Edini vir svetlobe je bil občasen blisk. Chris je brezciljno tavala pod drevesi ob plaži. Solze niso bile več daleč stran, ko je v daljavi opazila šibko svetlobo. Brez razmišljanja ji je začela slediti. Na začetku je večkrat izgubila svoj svetilnik, sploh kadar je več strel zapored osvetlilo nebo. Vztrajala je. Ko je prišla dovolj blizu, je ob udarih strele lahko razločila obris hiše. 

Tekla je proti hiši na manjši vzpetini. Prihitela je do velikih steklenih vrat. V hiši je na zofi sedela ženska srednjih let. Brala je debelo knjigo in nekaj grizljala. 

“Prosim, pomagajte!” je zaklicala Chris in potrkala po steklu. Ženska se je zdrznila in presenečeno pogledala proti oknu in prižgala zunanjo luč. Ta je skoraj oslepila Chris, tako da si je zakrila oči in stopila korak nazaj, v temo. Najbrž zgledam kot kakšen vampir, je ob popolnoma neprimernem trenutku padlo Chris na pamet. K sreči stanovalka te obmorske hiše ni imela takšnih misli. Mirno je odprla velika steklena vrata. 

“Ujel me je dež, brez vsega sem. Me lahko prosim spustite v hišo?” 

Ženska je presenečeno stopila vstran in spustila Chris mimo.

Ko je Chris vstopila, je za vsakim korakom pustila veliko lužo. Na srečo njene gostiteljice ni zmogla daleč. Utrujenost in stres sta ji hitro spodkopali noge in sesedla se je na topla lesena tla. V ozadju je slišala, da so se vrata zaprla. Chris je drgetala. Njena rešiteljica ji je ponudila brisačo. Bila je najtoplejša brisača v Chrisinem življenju. Ni se spominjala, kako je prišla v spalnico ali kako se je preoblekla v suho pižamo. Naenkrat se je znašla v udobni postelji in takoj zatem globoko spala. 