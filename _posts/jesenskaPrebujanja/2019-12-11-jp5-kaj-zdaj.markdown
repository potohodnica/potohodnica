---
layout: post
title:  "5. poglavje - Kaj zdaj?"
date:   2019-12-03
categories: jesenskaPrebujanja
---
V glavi je neznosno razbijalo, svetloba pa je bila ubijalska. Chris je redko spila več kot kozarec vina in še nikoli ni bila zares pijana. Zato tudi ni še izkusila muke, ki pride naslednji dan. Usta je imela tako suha, da jih je komaj odprla. Po četrt ure klavrnega ležanja, se je skobacala iz postelje in odcapljala v dnevno sobo. Tam sta bila Lars in Beatriz že v polnem zagonu. Lars se je mudil v kuhinji, Beatriz pa je na jutranjem soncu izvajala jogo. 

“Chris!” Lars je bil poln energije. “Beatriz mi je povedala, da je bilo včeraj kar veselo. Izvoli, naredil sem dvojno dozo mojega jutranjega šejka.” Pred obraz ji je potisnil skoraj pol litra goste pijače s precej neokusnim izgledom in še slabšim vonjem. 

Chris se je prisiljeno nasmehnila, ko je vzela kozarec v roke. Že sama misel, da bi pokusila napitek, jo je silil na bruhanje. Lars jo je navdušeno gledal in čakal. Zaprla je oči in upala, da ne bo pobruhala svojega gostitelja. 

V zadnjem trenutku jo je rešila Beatriz. “Lars, dragi, da ne boš pozen za plavanje. Veš kako hitro te sonce opeče, če greš prepozno v vodo.”

“Uf, saj res. Se vidimo kasneje,” je rekel Lars in pred odhodom namenil Beatriz globok poljub.

Takoj, ko je stopil skozi vrata, je Beatriz vzela šejk Chris iz rok. “Lars še nikoli v življenju ni zares pil, kako naj ve, kaj pomaga pri mačku?” se je namuznila. “Ti raje skuham eno močno kavo?”

Punci sta ob kavi premlevali dogodke prejšnjega večera. Chris ni omenjala obrazov, niti svojih sanj. Ni želela izpasti čudno pred Beatriz, ki se ji je zdela vedno bolj kul. Beatriz ji je povedala, da ji z Larsom ponujata prenočišče do konca njenega izleta. Chris je po nekaj vljudnostnih “ne, res ne morem” navdušeno sprejela ponudbo. 

“Mimogrede,” je rekla Beatriz in preusmerila tok debate, “prebrala sem cel blog, še vse slike sem pogledala.”

Chris je zardela. Šele zdaj se je zavedla, da v živo še ni srečala nikogar, ki bi prebiral njene objave. Občasno se je slišala s starši, ki pa sta na njeno pot gledala kot na poštudijski izlet. Večkrat jima je omenila, da piše, a je vedno dobila odgovor: “Lepo ljubica, super. Bova prebrala, ko bova imela čas.” 

“In? Kako se ti je zdel?” je previdno vprašala.

“Dobro pišeš in lepo fotografiraš,” je rekla Beatriz. “Vendar ...” je previdno dodala in gledala na Chrisin odziv. 

“Ti kar povej, kritike znam prenašati,” se je nasmehnila Chris.

“Vendar,” se je ponovila Beatriz, “vse je dokaj suhoparno.”
“Suhoparno?” je bila presenečena Chris, ki ni pričakovala takšnega mnenja. “Vse te lepe plaže, sončni zahodi in stara mesteca se ti zdijo suhoparna?”

“Manjka življenja. Niti enega človeka, niti enega pogovora z lokalci. Si se res ves čas izogibala ljudem?”

“Ah kje,” je z roko zamahnila Chris. “Čakaj, ti pokažem ljudi.” V roke je vzela prenosnik in začela brskati po objavljenih slikah. Začela je samozavestno in si mislila, kako grdo je od Beatriz, da površno pogleda slike in podaja taka mnenja. Po nekaj minutah brskanja je morala priznati, da je imela Beatriz prav. Tu in tam se je že kdo prikradel na sliko, ampak to je bila prej pomota. Če že, jo je motilo, da je v kadru. Beatriz je mirno čakala, ko je Chris vedno bolj razdraženo kopala po starih fotografijah.  “Ah,” je zaključila in nejevoljno odložila prenosnik, “očitno je to mojim sledilcem všeč. Si videla te številke?”

“Mislim, da imaš dobre možnosti za veliko večjo obiskanost  … morda celo, da bi se s tem lahko preživljala. Vendar rabiš malo več ‘človeškega faktorja’,” je rekla Chris in ob koncu stavka z rokami nakazala narekovaje.

“Oprosti, ampak kaj pa ti veš o teh zadevah?”

“Preden sva se z Larsom preselila, sem delala v firmi za digitalni marketing.”

Chris je obsedela v tišini. Kaj pa če je vseeno nekaj na tem?

“Poskusi,” je čez nekaj časa nadaljevala Beatriz. “Če ne bo spremembe, lahko mirne duše greš na stara pota.”

“Morda pa res,” je po še eni pavzi previdno odvrnila Chris. “Itak sem danes mislila kaj fotografirati za novo objavo.”