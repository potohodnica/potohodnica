---
layout: post
title:  "4. poglavje - Sanje"
date:   2019-12-03
categories: jesenskaPrebujanja
---
“Nikoli več ne bom pila,” je nebogljeno zamrmrala Chris, ko ji je Beatriz pomagala leči v posteljo.

“Prav nikoli,” je z nasmehom odvrnila Beatriz in zapustila sobo.

Soba se je začela vrteti in Chris se je s težavo zadržala, da je ni vrglo s postelje. Obšla jo je slabost in začutila je, kako ji vsebina želodca sili nazaj po požiralniku. Nekaj časa se je še borila s slabostjo in vrtoglavico, preden jo je končno premagal spanec.

Chris je pogledala v strop, kjer so bile velike fluorescentne luči, ki so oddajale strupeno belo svetlobo. Tu in tam je kakšna luč utripnila. V ozadju se je slišalo tipkanje in občasno zvonenje telefona. Chris je sedela pred svojim računalnikom v veliki pisarni. Okoli nje so bile še druge mize, enake njeni. Raztezale so se kakor daleč je bilo moč videti.

“Chris! Si že vnesla zadnje podatke iz portfelija WS in sinov?” je vprašal moški, ki je s prgiščem las skušal skriti plešo. Osladno se ji je nasmehnil.

“Takoj,” je odvrnila Chris avtomatično, brez da bi vedela na kaj odgovarja. Brezupno je pogledala v ekran, ki je prikazoval neskončne stolpce številk brez pravega pomena. Zunaj je bil oblačen dan. Vzela je skodelico in se sprehodila po hodniku proti majhni kuhinji. 

Medtem ko si je grela vodo za čaj, je gledala skozi okno, komaj kaj večje od ladijske line. Zunaj so bile tisočere druge poslovne stolpnice, enake tej, v kateri je bila.

“Živijo,” jo je pozdravila sodelavka, ko je vstopila v kuhinjo. Iz hladilnika je vzela plastično posodo s solato in jo začela počasi zobati. “Kakšen teden, a? Niti minute sonca.”

Chris se je vljudno nasmejala in pokimala. Glasen klik je naznanil, da je voda segreta. Chris je med namakanjem čajne vrečke dobila občutek, da jo nekdo opazuje. Pogledala je okrog sebe. V kuhinji je bila le sodelavka, ki je zamišljeno jedla solato. Skoraj je že odšla, ko je v kuhinjskem okencu videla temen obraz. Chris se je sprva ustrašila, sploh ker je buljil vanjo. Ko se nekaj trenutkov ni zgodilo nič, se je spomnila, da ji je ta prazen izraz poznan.

Nekaj ni v redu, je pomislila Chris. Tega obraza se spomnim. S kje že? S Hrvaške! Zakaj sem tu in ne na potovanju? Z obrazom sta se gledala, nakar se je obraz spremenil v belo sluz in začel polzeti skozi okno in po zidu kuhinje proti tlom. Ustrašila se je, obrnila in stekla v nasprotni smeri.

Zdaj ni bila več v službi. Znašla se je doma, pri starših. Tik pred šolskim plesom. Tekla je k očetu, da bi mu povedala za obraz, a si je v zadnjem trenutku premislila. To ni pravi trenutek. Mark, moj soplesalec, pride vsak trenutek pome. Starša sta jo navdušeno gledala. Chris je povabila Marka na ples pred nekaj dnevi. Dan potem, ko je njena mama proti večeru večkrat ponovila: “Kako fejst fant je ta sosedov sin,” ali “Si že povabila koga na ples? Morda koga iz soseske?” pa tudi “Russelovi so moji najljubši sosedje. Ravno sem bila pri njih, Mark postaja pravi fant, no, mož od fare.”

Russelovi so bili najbrž še bolj čistunski od njenih staršev. Nek sošolec je rekel, da je bil enkrat na obisku, vendar ga je Markova mama vrgla iz hiše, ker je nosil rokersko majico s silhueto gole ženske. Proti Marku sicer ni imela nič, pa še z iskanjem soplesalca se ji ni bilo treba ukvarjati. Kljub temu ji je ostal v želodcu neprijeten občutek, ker ji je mama uredila prvi zmenek.

“Samo trenutek. Postavita se malo bolj na levo,” je velela mama nerodnemu parčku in besno stiskala sprožilec fotoaparata. “Joj! Kako sta simpatična. Se prideta pogledat?” je sledil ukaz, zavit v vprašanje. 

Chris je poškilila, da je videla fotografijo na majhnem zaslonu. Stisnilo jo je v prsih. V oknu za njima je bil tisti obraz.

“Kaj je narobe?” je zaskrbljeno vprašala njena mama, ko je Chris stekla s sobe. Znašla se je na plesišču, poleg Marka. Ta je bil skrben, da se je ni zares dotaknil. Govoril je o nečem, o njegovih življenjskih ciljih morda? O čem drugem? Chris ga ni poslušala. Gledala je moškega v kotu sobe. Bil je star, vsaj v poznih dvajsetih. Primejduš, kaj počne tu takšen človek? se je spraševala Chris. Od nekje ji je bil poznan. Markovo blebetanje je postalo le beli šum. Dolgo je potrebovala, preden se je spomnila, da ga je videla kako igra karte in se pretepa. Ampak kako? Kje?

Moški je odkorakal skozi vrata, ki so se pojavila v kotu sobe. Chris mu je sledila.

“Chris? Kam greš? Odgovoren sem zate! Tvojemu očetu sem obljubil, da bom poskrbel zate,” je Mark zaklical za njo z glasilkami, ki še niso v celoti mutirale.

Obrnila se je, da bi mu nekaj zabrusila. Za Markom je videla sošolce, ki so plesali. Vendar to niso bili njeni sošolci. Vsi so imeli tisti obraz, ki ji je bil zdaj že dobro znan. Kriknila je in stekla k vratom. Na drugi strani je bila sončna plaža in na plaži Beatriz. Nosila je velik slamnik in nič drugega. Veselo je pomahala Chris, naj pride bližje.

“Zdravo,” je previdno rekla Chris.

“Prisedi, vzemi koktejl,” je povabila Beatriz in pokazala na mizo z vsaj dvajsetimi koktejli.

“Ne, res ne bi. Hvala.”

“Res ne? Si prepričana, da ne bi poskusila? Niti enkrat na drugem koncu sveta? Stran od prijateljev in družine? Nihče ne bi vedel.”

“Ne,” je skoraj zakričala Chris in zbežala od svoje negotovosti. Tekla je po prazni plaži, dokler ni v oddaljenosti uzrla svojega skrivnostnega kvartopirca. Krvavel je in se hahljal samemu sebi. Previdno se mu je približala in se nasmehnila. Vrnil ji je nasmeh.

“Nisi od tu,” ji je rekel.

“Ne,” mu je potiho odvrnila. “Ti pa si, kajne?”

“Ne, nisem. Vendar oni so.”

“Oni?”

Kvartopirec je s prstom pokazal na obraze. Iz njih je nastala sluz, ki je začela polzeti proti njej. 

S krikom se je zbudila. Bila je popolnoma prepotena. Potrebovala je kar nekaj časa, da se je zbrala in zavedla kje je. Skozi okno so prvi sončni žarki osvetljevali njene noge. Začutila je bolečino v glavi. Maček, ki jo je čakal, je bil pošasten.