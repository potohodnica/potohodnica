---
layout: post
title:  "9. poglavje - Cona udobja"
date:   2020-01-15
categories: jesenskaPrebujanja
---
"Beatriz! Lars!" je rekla Chris tako odločno, da je skoraj prestrašila samo sebe. "Imata še kakšne športne načrte za danes?"

"Ravno sva plavala," je previdno rekla Beatriz. 

"Ampak, če želiš, lahko gremo odteči nekaj kilometrov," je hitro dodal Lars.

"Si, ja."

"Super!" je bil navdušen Lars. 

"Vidva kar," je rekla Beatriz. "Jaz imam druge opravke."

Slabih deset minut kasneje je Lars že poskakoval pred hišo. Chris si je sposodila Beatrizine tekaške čevlje, ki so ji bili rahlo preveliki.

"Si pripravljena?" je vprašal Lars.

"Rodila sem se pripravljena," je odločeno rekla Chris.

Tempo je bil divji. Čeprav se je Lars vsake toliko časa skušal upočasniti, je po nekaj metrih spet pospeševal.

"Tudi jaz sem se mučil, ko sem začenjal s tekom,"

"Ne verjamem, da si se kadar koli trudil pri športu."

Lars se je zasmejal, brez da bi izgubil dah. "Ah, kje. Ko sem spoznal Beatriz nisem bil sposoben odteči do trgovine. Sem večkrat poskusil, kadar mi je zvečer zmanjkovalo piva ali čipsa."

Nemogoče. "Kaj pa se je potem spremenilo?"

"Beatriz. Vedel sem, da je ne bom obdržal, če bom nadaljeval s takim življenjem."

"Ne predstavljam si te kot lenobe, ki cele dneve greje kavč. Poleg tega je Beatriz rekla, da še nikoli v življenju nisi pokusil alkohola."

"Ne odkar sem začel novo življenje tukaj," je rekel Lars in navihano pomežiknil.

"Ampak ..." 

"Ti pokažem slike, ko se vrneva."

"Velja." Še zdaj ni mogla verjeti.

Tek je postajal vedno bolj naporen in Chris je vedno težje govorila. Kmalu se je mučila z vsako izgovorjeno besedo.

"Bo šlo?" je vprašal Lars, ko je začela zaostajati.

"Ne, mislim da ne bo," je priznala. "Ti kar pojdi naprej."

"Si prepričana?"

"Bom že, samo malo bom počila v senčki."

Lars je odtekel naprej, Chris pa se je zavlekla pod borovce. Senca je pomagala, vendar jo je tek izžel in potrebovala je ohladitev. Hladno morje je bilo le nekaj metrov stran. Valovi so delovali osvežujoče in vabljivo.

Jaz pa brez kopalk, je žalostno pomislila Chris in ostala skrita v senci.

Plaža je bila popolnoma prazna. Še naprej je opazovala morje. Za trenutek jo je obšla nora ideja. “Čas, da grem nazaj”, si je rekla, prestrašena lastnih misli. Toda, ko je pomolila nogo na žgoče sonce, ji  je pogled spet ušel k morju. Čutila je kaplje potu, kako so ji drsele po koži.

Če lahko Beatriz, zakaj ne bi še jaz?

Znova je skušala potlačiti idejo, a je ni več mogla. Še nekajkrat je ošinila plažo in se prepričala, da ni nikogar daleč naokoli.

Ko se je zavedla, kaj počne, jo je kljub vročini oblil hlad. Srce ji je divje bilo, ko je s sebe povlekla preznojeno majico. Še vedno sama, si je še zadnjič zagotovila, preden je z rokami segla za hrbet in si odpela modrc. Ni ga takoj odstranila. Pustila je, da ji je nenapeto obvisel na ramenih, preden je končno pustila soncu, da je obsijal njene blede joške. Najbrž prvič od zgodnjega otroštva.

Globoko je vdihnila, zaprla oči in z enim gibom potisnila navzdol hlače ter spodnjice. V glavi je slišala jezo mame. "Kako se pa obnašaš? To ni za nikamor. Sploh za spodobne mlade dame!" Skušala jo je utišati. Takšnega občutka svobode in razvrata še nikoli ni občutila.

Stekla je v valove. Hladna voda je z nje splaknila pot in še zadnje zadržke. Bilo je nekaj drugačnega, čisto novega. Čeprav se tega še ni zavedala, se ji je življenje za vedno spremenilo.