---
layout: post
title:  "2. poglavje - Jutro po nevihti"
date:   2019-11-18
categories: jesenskaPrebujanja
---
Sončni žarki so nežno prebudili Chris. Globoko je zazehala in se stisnila v mehko odejo. Že dolgo ni tako trdno spala. Brezskrbno ugodje ni dolgo trajalo. Kmalu se je začela spominjati prejšnjega večera. O rešiteljici si je zapomnila le, da ji je bilo ime Beatriz in je tukaj živela z možem.

Chris je previdno odprla vrata sobe in se sprehodila po hodniku proti stopnicam v spodnje nadstropje. Spodaj je bila velika dnevna soba, na sredini katere je kraljeval mogočen kavč. Vse stene so bile zastekljene in Chris je imela občutek, kot da je v velikem akvariju. Levo za stopnicami se je skrivala manjša, a dobro opremljena kuhinja, polna začimb in sveže zelenjave. Nikjer ni bilo videti televizije, le večja knjižna polica se je skrivala pod stopnicami. Ljudje brez televizije so se Chris vedno zdeli prevzetni. Hiter pogled po naslovih je še podprl njen predsodek. Same resne knjige, nikakršnega lahkotnega branja ni opazila. Chris je odrasla v družini, kjer sta starša grdo gledala na ljudi, ki se niso držali njunih krščanskih vrednot. Obsojanje in opravljanje je zato zasovražila. Kljub temu si občasno ni mogla pomagati. 

Zazrla se je skozi okno. Komaj je verjela, kako spokojna je bila plaža. Pravo nasprotje prejšnjemu večeru. V oddaljenosti je opazila nekoga, ki plava proti obali. Pozorno je pogledala. Prepoznala je dolge in kot oglje črne lase njene gostiteljice, ki so se ji kljub utrujenosti vtisnili v spomin že prejšnji večer.

Beatriz se je približala plaži in se vzdignila iz vode. Dolgi lasje so objeli zagorele prsi. Kaplje so z lasnih konic kapljale po njenem povsem razgaljenem telesu. Za Chris je bilo to preveč. Močno je zardela in se hipoma obrnila stran od okna. Doma je že bikini veljal za neprimernega, zato je bilo letošnje potovanje zanjo izziv. Evropske ženske so se na plaži rade sončile zgoraj brez. 

![2019-11-18-jp2-jutro-po-nevihti.png](/assets/ilustracije/jesenskaPrebujanja/2019-11-18-jp2-jutro-po-nevihti.png)

Zdaj pa si je neprimerno dolgo ogledovala golo žensko - zelo lepo golo žensko - je švignilo po njeni glavi, preden je uspela misel odgnati. Sesedla se je na kavč. Ko je Beatriz čez kakšno minuto vstopila v sobo, je bila že odeta v lahko haljo.

“Že pokonci?” je rekla in se prijazno nasmehnila.

Chris je z muko skušala skriti zadrego in rdečico. “Čudovito sem spala. Res se ne morem dovolj zahvaliti za …”

Beatriz je prekinila tok zahvaljevanja. “Bi kavo?” Brez da bi čakala na odgovor, jo je začela pripravljani.

Chris je uživala v trenutku tišine. Kljub dobremu spancu je bila utrujena. Bivanje pri tujcih pa ji je povzočalo nelagodje. 

“Moram se opravičiti za moža,” je med pitjem kave rekla Beatriz. “Kadar Lars dobi kakšen projekt, ga ni iz sobe po več dni skupaj.”

“Kaj pa počne?” je radovedno vprašala Chris.

“Ilustrira otroške knjige.”

“Kako simpatično.”

“Niti najmanj. Larsova služba je eden izmed glavnih razlogov zakaj sva tu. Urednikom in založnikom ni mar, da gre za otroške knjige. Pod groznim pritiskom je bil in …” je sredi stavka se za trenutek zamislila “ … k sreči zdaj izbira samo še projekte, ki ga zares veselijo. Tako ima vmes dovolj časa, da se odpočije.” 

“Najbrž želiš po svoje stvari?” je vprašala Beatriz, ko sta spili kavo.

“Saj res!” je vzkliknila Chris. Ob vsem dogajanju je Chris popolnoma pozabila na svojo opremo, ki je ostala na obali.

“Z veseljem grem s teboj,” je hitro rekla Beatriz.

Chris se je ustavila pred naslednjo ploho zahval in raje prosila Beatriz za hlače in majico, saj ni želela iz hiše zgolj v spalni srajci. 

Sonce je bilo že visoko na nebu, ko sta se prebijali po plaži. Chris je zaskrbljeno tuhtala o tem, kaj jo čaka pri šotoru. K sreči jo je Beatriz zamotila s pripovedovanjem o svojem življenju. “Prodala sva stanovanje v Stockholmu še ne pol leta nazaj,” je zaključila zgodbo.

Chris je ta odgovor presenetil. Beatriz se ji je zdela domačna. Kot da je na otoku že celo življenje. Preden bi lahko kaj pripomnila, je v daljavi opazila svoj šotor oziroma njegove ostanke. Samo klini in nekaj strganega blaga je ležalo na plaži. Leden hlad je švignil po njenem hrbtu. “Ne, ne ne!,” je vzkliknila in odhitela naprej. “To ni mogoče. Kje je moj nahrbtnik? Veter ga ni mogel kar odpihniti!”

Beatriz se je vznemirjeno ozirala po plaži. Na bližnjih borovcih je videla modro majico, globlje v grmovju pa je bilo še več raztrganih oblačil in tudi ostanki nahrbtnika.
Chris je prišla do Beatriz in zaprepadeno opazovala razdejanje. Videti je bilo, kot da ni preživel niti en kos oblačila. 

“Kako … kako je to mogoče?” je zahlipala Chris.

“Najbrž divje svinje.”

Chris ni nič rekla, le zmedeno jo je pogledala. 

Slabe pol ure kasneje je Chris sedela na robu terase in gledala na morje. Ob njeni strani je bila Beatriz in jo skušala tolažiti.

“Vseeno se mi zdi čudno,” je rekel Lars, ki je v tekaški opremi korakal gor in dol za njima. “Tudi za divje svinje je čudno. Si morda imela v nahrbtniku kaj mesa?”

Beatriz je nejevoljno pogledala svojega moža. Včasih res ni znal oceniti situacije. 

Lars je zmedeno skomignil z rameni. “Je OK, če grem na večerni tek? Me kaj rabita?”

“Ti kar pojdi, bova že,” mu je rekla Beatriz in ga poljubila. 

Obe ženski sta opazovali, kako je odbrzel v daljavo.

“Praviš, da pišeš blog?” je čez nekaj časa spet skušala Beatriz. “Veš kaj bi bil vrhunski prispevek? Danes je v mestu festival, nekakšno poslovilo poletju. Povedali so mi, da je to najboljša skrivnost Dalmacije.”

“To se sliši kot citat iz turistične brošure,” je odvrnila Chris.

“Beatriz je navihano pokimala. Chris se je končno nasmehnila.

“Pojdi, greva na en koktejl … častim.”

“Kaj pa Lars?” je bila presenečena Chris.

“Najbrž bova midve prej nazaj, kot pa bo on zaključil s športom,” je Beatriz zavila z očmi.

“Je kar v formi,” je nedolžno pripomnila Chris.

“Se opazi, kajne?” je nasmejano rekla Beatriz in pomežiknila.