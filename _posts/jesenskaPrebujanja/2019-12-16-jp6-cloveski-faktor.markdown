---
layout: post
title:  "6. poglavje - Človeški faktor"
date:   2019-12-16
categories: jesenskaPrebujanja
---
Mestece, v katerem se je prejšnji dan odvijal festival, je bilo popolnoma drugačno. Turisti so se z družinami sprehajali po glavnem trgu in ne pijančevali, namesto glasbe pa se je slišalo valovanje morja. Mirnejše vzdušje je Chris ustrezalo. Naredila je nekaj fotografij, s katerimi je bila zadovoljna, vendar ji je v glavi ostala Beatrizina kritika. Nekajkrat se je skoraj opogumila in usmerila fotoaparat proti ljudem, a si je vedno premislila. Zdelo se ji je vsiljivo. Ni pa imela poguma, da bi pristopila in jih prosila za dovoljenje.

Prehodila je že celotno mesto, a še vedno ni imela slike z vsaj enim človekom. Povzpela se je na najvišjo točko obzidja iz katere je bil čudovit razgled na morje in obalo. Čudovite slike, je pomislila, ko je nekajkrat pritisnila na sprožilec, ampak Beatriz ima prav. Res jim nekaj manjka. Začutila je, kako jo stiska v želodcu, ob sami misli na teženje neznancem.

Tik preden je zapustila obzidje, je v daljavi opazila zanimivo hišo. S pomočjo objektiva si jo je boljše ogledala. Bila je nenavadna za tiste kraje. Precej večja od drugih hiš na otoku, morda že graščina. Postavljena na samem, skrita za velikimi borovci. Videti je bila v precej slabem stanju. Razbita okna, dotrajana fasada in nevzdrževan vrt so vsi dajali vtis, da se hiše že dolgo časa nihče ni dotaknil. Chris je naredila nekaj slik. Bila je predaleč in slike niso uspele. Hitro se je odpravila v smeri hiše. Všeč so ji bile zapuščene stvari, zdele so se ji skrivnostne. Najbrž so jih zato oboževali tudi njeni sledilci. Najbolj popularen zapis je bil o stari vojaški kasarni, na katero je naletela pred nekaj tedni. Ta hiša je vsaj desetkrat tolikšna kot tista kasarna, je razmišljala med hojo.

Graščina je bila kljub svoji velikosti dobro skrita pred neželenimi pogledi. Chris je vmes večkrat zatavala, preden je končno našla svoj cilj. Navdušeno se je prebijala skozi gosto rastje in v roki že imela pripravljen fotoaparat, ko se je zavedla, da hiša morda ni tako zapuščena, kot je najprej mislila. Ustavila se je sredi grmičevja in vznemirjeno poslušala. Ni se motila, zagotovo je slišala nekoga, ki si brunda. To je postajalo vedno glasnejše. Počepnila je k tlom. Izza vogala hiše je prikorakal mlajši moški. V eni roki je nosil žago, z drugo je pa držal večjo letev, ki jo je imel na rami. Oblečene je imel samo kratke hlače in za trenutek je Chris prevzela popolnoma drugačna vznemirjenost. Začutila je rdečico na obrazu in nepotešeno praznino v sebi. Srce ji je začelo biti hitreje, ko je opazovala kapljice poti, kako počasi polzijo po njegovih mišičastih prsih. Čutila je ščemenje, kakršnega ni bila navajena.

Iz omotice jo je zdramil močnejši piš vetra iz obale. Prepoznala ga je. To je bil moški, ki se je prejšnji večer pretepal. Na obrazu je imel modrico, kjer je včeraj krvavel. Tiho ga je opazovala, kako je odložil letev na stojala in začel žagati. Chris je previdno dvignila fotoaparat in začela fotografirati. Vedela je, da teh slik ne more kar objaviti, a se s tem zaenkrat ni obremenjevala. Ta neznanec in pretepač je vzbudil nekaj v njej, kar nihče izmed njenih bivših ni. Pa čeprav so bili, po besedah njene mame, vsi “dobri krščanski fantje.”

Pogledala je na ekranček in si ogledala fotografije. Šele zdaj jo je prešinilo, kaj počne. Če bi jo kdo videl … ne, to so bile preveč neprijetne misli. Tako je bila zatopljena, da ni slišala kako se je žaganje nehalo. Tudi korakov ni ujela. Opazila je šele noge, ki so se pojavile pred njo. Pogledala je gor, kjer je stal njen fotomodel. Gledal je njo in tudi njegove slike na fotoaparatu. Na obrazu se mu je videla zmedenost. Chris se je nerodno nasmehnila. Začutila je željo, da bi jo tla pojedla in bi izginila v globočine Zemlje.

“Zdravo,” je rekel moški. “Jaz sem Tomi … če te slučajno zanima,” je dodal z zbadljivim glasom.



















 
 